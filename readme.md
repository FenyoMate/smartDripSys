
Specifikáció
Feladat 
A Smart Drip System nevű projektet valósítottuk meg. Ennek célja, hogy egy ültetvény csepegtető öntözését automatizáljuk egy egyszerűbb, ágensalapú rendszerrel. 
Ezt négy fizikai eszközzel értük el: Három közel azonosan viselkedő szenzorral, melyek folyamatosan mérik a növények vetésének mentén a föld nedvességtartalmát, és a mért érték alapján javaslatot tesznek, hogy a csepegtető rendszernek be- vagy kikapcsolt állapotban kellene-e lennie ahhoz, hogy elérjük a kívánt nedvességtartalmat.
A szenzorok közötti eltérés a hibahatárban van; tulajdonképpen három különböző “pontosságú” eszközről van szó. Az egyik 1%-os, a másik 3%-os, a harmadik 5%-os pontossággal rendelkezik, így ha az általuk mért érték a kívánttól legfeljebb ennyi százalékkal tér el, nem javasolnak változtatást.
A negyedik eszköz egy kontroller, ami a három szenzor által küldött javaslatokat fogadja, majd döntést hoz a csepegtető rendszer állapotára vonatkozóan. A rendszerrel megkönnyítjük az ültetvény gondozását, így egyszerűsítve az ott élő növények egészségesen tartását.
